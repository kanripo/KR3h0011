# -*- mode: mandoku-view; -*-
#+TITLE: 墨藪
#+DATE: 2015-08-24 23:13:52.778434
#+PROPERTY: ID KR3h0011
#+PROPERTY: BASEEDITION WYG    
#+PROPERTY: JUAN 法帖音釋刋誤跋
<pb:KR3h0011_WYG_004-1a>¶
法帖音釋刋誤跋¶
徳夀皇帝嘗論近世絳帖已少錢希白所臨潭帖為勝¶
臨江帖失真逺矣又淳化帖大觀帖當時以晉唐善本¶
及江南所收帖擇善者刋之風骨意象皆存今觀故㕘¶
知事陳與義為侍從時奉詔定法帖十卷釋文一冊其¶
間稍辨劉次莊之誤殆臨江或潭帖歟陳公字畫清簡¶
類其詩文紹興初獨步中朝故特承善誘知人堯哲兹¶
可覿其緒餘淳熙七年正月十四日試吏部尚書兼翰¶
<pb:KR3h0011_WYG_004-1b>¶
林學士承㫖周必大為起居舎人木待問題¶
